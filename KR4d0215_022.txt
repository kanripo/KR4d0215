# -*- mode: mandoku-view; -*-
#+TITLE: 拙齋文集
#+DATE: 2015-08-24 23:59:13.156046
#+PROPERTY: ID KR4d0215
#+PROPERTY: BASEEDITION WYG    
#+PROPERTY: JUAN 附録
<pb:KR4d0215_WYG_022-1a>¶
欽定四庫全書¶
　拙齋文集¶
　　附録¶
　　　行實¶
先生姓林氏名之竒字少頴候官人世以儒學聞朝議¶
公忻取李氏得先生以大其家聲先生幼聰俊不凡與¶
外兄李和伯迂仲如親手足常稱伯也徳宇如元紫芝¶
仲無間然叔度之陂日夕相從惟道藝是講是究名肄¶
<pb:KR4d0215_WYG_022-1b>¶
業之所曰兊齋晨興誦讀經史各以所見結衣帯而識¶
之逮暮相與參訂是否而書之謂之兊齋録西垣吕公¶
入閩公聞其以道學名世乃與二李徃候之一見之頃¶
遂定師生之分吕亦欣然進而語之以嵩洛闗輔諸儒¶
之源流慶厯元祐諸賢之本末且欲以廣大為心陋專¶
門之蒙昧以踐履為實刋繁文之支離致嚴乎辭受出¶
處欲其明白無玷致察乎邪正是非欲其毫髪不差先¶
生之學自是日以光明紹興丙辰以賢書將試南宫西¶
<pb:KR4d0215_WYG_022-2a>¶
垣公餞以詩曰我為福唐遊破屋占城市城中幾萬户¶
所識一林子蓊然衆木中見此真杞梓先生見重於西¶
垣公如此及先生西上日夕以膝下温凊為念行至北¶
津驛慨然作詩有耿耿一寸心不能去庭闈之句遂改¶
轅以歸先生愛親之心重於利禄非學識過人疇克爾¶
先生聲名由此益重士類歸仰如水赴壑其知向正學¶
宗正論皆先生指蹤之力吕紫㣲猶子倉部公莅憲幕¶
時吕成公未冠以子職侍行聞先生得西垣之傳乃從¶
<pb:KR4d0215_WYG_022-2b>¶
先生遊先生嘗語諸生以為若年寖長矣宜以古文洗¶
濯胷次掃其煤塵則晶明日生成公受教作文主以古¶
意而潤色之先生毎讀必擊節賞嘆知其逺且大紹興¶
己巳先生奏名春官注長汀尉未上鄉樞陳公誠之薦¶
試館職除正字鄉樞薨先生哭之曰聲名一旦徑達扆¶
前遂階試用躐升羣賢示知己之恩不忘也再除校書¶
郎修神宗寳訓改京秩以三劄入見首言堯舜執中不¶
離仁義次言宜革文弊歸於忠實又其次言毋尚莊老¶
<pb:KR4d0215_WYG_022-3a>¶
之學髙宗玉音曰卿得事君之體髙宗御製損齋記先¶
生因奏三説謂損思以益徳損用以益本損華以益實¶
聞者是之又言王氏三經大率為新法地晉人以王何¶
清談之罪深於桀紂靖康禍亂考其端倪王氏實負王¶
何之責在孔孟書所謂邪説詖行滛辭之不可訓者金¶
人自秦檜講和二十年或傳敵欲南侵徙汴先生作書¶
抵當路以為乆和畏戰人情之常故必以和為重敵知¶
吾重於和故常以虚聲喝我而示我以欲戰之意非果¶
<pb:KR4d0215_WYG_022-3b>¶
欲戰所以堅吾和欲與之和宜無憚於戰以戰而和其¶
權在我章聖澶淵之役與契丹約和中國終無北顧之¶
憂者用此道也又曰戰之所須者不一而人才為先符¶
堅以百萬臨淮晉兵止於八千謝石為大都督謝幼度¶
為前軍都督謝琰桓伊皆領衆而前衆寡不敵而校其¶
人才則㓜度足以吞苻堅姚萇故堅望晉軍曰是亦勍¶
敵何謂之弱然則人才其可後乎又曰人才有三一曰¶
文采華麗二曰持身謹宻三曰沈實有用由前二者言¶
<pb:KR4d0215_WYG_022-4a>¶
之平居無事羽儀朝廷足矣一旦緩急徃徃如賈誼所¶
謂見利則逝見便則奪茍免而已立而觀之耳非可與¶
共患難也欲求可與共患難者必得如龐士元所謂俊¶
傑者然後可也陳福公參賛戎幕先生嘗以書論進取¶
以為自巴蜀以臨中原此不可易之常勢桓温劉裕嘗¶
欲浮江絶淮下梁宋舉齊趙平燕絶塞徑造北廷非不¶
可以邀功抑形不便勢不利雖淝水赤壁之役其勢可¶
長驅而前而卒不能有中原寸土者不由進取之常勢¶
<pb:KR4d0215_WYG_022-4b>¶
故也今王師小勝不足喜大計不可失當假以嵗月先¶
固吾圉使不可犯然後由進取之常勢而圖之庶乎其¶
可耳福公深然之先生在館三年搢紳浩然歸重行且¶
柄用倐以末疾告朝廷惜其去除貳宗正司俾就醫於¶
㑹稽既而疾向平先生丐歸閩遂除泉舶及抵官益究¶
心厥職居亡何力丐祠命賛本路帥幕適越忠定王史¶
公鎮閩與先生道舊欵曲加敬有以私囑先生為入言¶
者先生拒之力而求不已乃陽諾之暨歸以為問則曰¶
<pb:KR4d0215_WYG_022-5a>¶
吾忘之他日又云則曰吾忘之如是者數四竟不之言¶
其胷中不撓於私如此初先生在館時與于湖張紫㣲¶
厚善先生别後張紫㣲未嘗不言及之先生門人江清¶
卿自張所告歸張贈之詩以為吾友林少頴讀書不計¶
屋又云此君抱髙節雪柏照霜竹造物乃兒戯卧病在¶
空谷觀張之詩無一字溢羙亦可謂大賢矣先生家居¶
弟之邵之子子沖能嗣先生之學士子㑹者坌集先生¶
時乗竹輿至羣居之所諸生列左右致敬先生有喜色¶
<pb:KR4d0215_WYG_022-5b>¶
或命諸生講論孟是則首肯而笑否即令再講或令誦¶
先生所編觀瀾集而聽之倦則啜茗歸卧率以為常未¶
幾先生病革不浹日而逝四方賢士大夫聞者悲愴吕¶
成公在官所走介致奠侑之以文凡數百言且曰某未¶
冠綴弟子之列期待之厚獨出千百人之右顧譾薄何¶
以得此實惟我西垣之故施及其後人培植湔祓閔閔¶
焉如農夫之望嵗齒髪日衰業不加進大懼先生之功¶
力為虚施毎靦然慙愓然恐又曰惟當與二三子尊所¶
<pb:KR4d0215_WYG_022-6a>¶
聞行所知使先生之志猶有攷也成公於先生可謂敬¶
之至而不敢忽感之至而不能忘師生之義宜如是乎¶
先生一子縝以遺澤尉建陽未上而卒二孫亦知學猶¶
子子沖字通卿登科初任南豐簿次丞將邑子耕叟行¶
藝不愧前修諸生避席常數百人君子是以知拙齋餘¶
澤之不泯先生所著不一如書説周禮説論孟揚子講¶
義通鑑論斷兊齋録世已傳誦先生遺文二十餘巻子¶
沖之所裒集及場遊録道山記聞藏於子沖之家世未¶
<pb:KR4d0215_WYG_022-6b>¶
之見嘉定五年郡博潘自牧諸父嘗從吕成公遊知成¶
公之學原於拙齋乃請于郡而祠之於學耕叟實奉祠¶
焉拙齋先生之所自號天下之士唯曰三山先生云¶
